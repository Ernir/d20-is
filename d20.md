# Grunnreglur

## Hæfileikar

Sex hæfileikar (e. _ability scores_) lýsa líkamlegum og andlegum eiginleikum hverrar veru (e. _creature_) í stuttu máli.

* **Styrkur** (e. _strength_) lýsir líkamlegu afli
* **Lipurð** (e. _dexterity_) lýsir fimni
* **Hreysti** (e. _constitution_) lýsir úthaldi
* **Greind** (e. _intelligence_) lýsir rökhugsun og minni
* **Viska** (e. _wisdom_) lýsir athyglisgáfum og innsæi
* **Persónutöfrar** (e. _charisma_) lýsir styrk persónuleikans

Er persónan (e. _character_) vöðvastælt og fróð? Gædd snilligáfum og heillandi? Snögg og harðgerð? Hæfileikarnir skilgreina þessa eiginleika persónunnar - styrkleika hennar og veikleika.

Þrjú helstu köstin sem leikurinn felur í sér - **hæfileikaköst** (e. _ability check_), **varnarköst** (e. _saving throw_) og **árásarköst** (e. _attack roll_) byggja á þessum hæfileikum.

## Hæfileikabreytur

Hæfileikum hverrar veru er lýst með heildartölu sem sýnir hve mikill hæfileikinn er. Talan lýsir ekki bara meðfæddri getu verunnar, heldur líka þjálfun hennar sem tengist allri notkun á hæfileikanum.

Meðalmanneskjan hefur hæfileika upp á 10 eða 11, en ævintýrafólk (e. _adventurers_) og skrýmsli (e. _monsters_) eru yfir meðallagi í flestum hæfileikum. Hæfileikar fólks ná sjaldnast yfir 18. Hæstu hæfileikar sem ævintýrafólk getur náð er 20, en skrýmsli og guðlegar verur geta náð upp í 30.

Út frá hverjum hæfileika er einnig reiknuð hæfileikabreyta (e. _ability modifier_). Sú breyta nær frá -5 (fyrir hæfileika upp á 1) til +10 (fyrir hæfileika upp á 30). Taflan [hæfileikar og hæfileikabreytur](#hæfileikar-og-hæfileikabreytur) sýnir hæfileikabreyturnar fyrir öll möguleg gildi á hæfileikum. 

Til að reikna hæfileikabreytu án þess að nota töfluna má draga 10 frá hæfileikanum, deila útkomunni með 2 og námunda niður.

Þar sem hæfileikabreyturnar hafa áhrif á nær öll árásarköst, hæfileikaköst og varnarköst koma þær oftar við sögu í spilun en hæfileikarnir sjálfir.

### Hæfileikar og hæfileikabreytur


| Hæfileiki | Hæfileikabreyta |
|:---------:|:---------------:|
|1 	        |  -5             |
|2-3        |  -4             |
|4-5        |  -3             |
|6-7        |  -2             |
|8-9        |  -1             |
|10-11      |  +0             |
|12-13      |  +1             |
|14-15      |  +2             |
|16-17      |  +3             |
|18-19      |  +4             |
|20-21      |  +5             |
|22-23      |  +6             |
|24-25      |  +7             |
|26-27      |  +8             |
|28-29      |  +9             |
|30         | +10             |

### Meðbyr og Mótbyr

Stundum tekur sérhæfileiki (e. _special ability_) eða galdur (e. _spell_) fram að þú hafir meðbyr (e. _advantage_) eða mótbyr (e. _disadvantage_) á hæfileikakasti, varnarkasti eða árásarkasti. Þegar slíkt á við, þá kastarðu einum d20 til viðbótar þegar þú kastar. Notaðu hærri teninginn ef þú hefur meðbyr, lægri teninginn ef þú hefur mótbyr. Til dæmis, ef þú hefur mótbyr og kastar 17 og 5, þá notarðu fimmuna. Ef þú ert hins vegar með meðbyr og kastar sömu tölum, þá notarðu sautjánuna.

Ef mörg atriði í aðstæðunum hafa áhrif á kastið sem öll veita þér annaðhvort meðbyr eða öll mótbyr kastarðu samt ekki meira en einum d20 til viðbótar. Til dæmis, ef skilyrðin eru svo hagstæð að tvö atriði veiti þér mótbyr kastarðu samt bara einum d20 til viðbótar.

Ef aðstæður veita þér bæði meðbyr og mótbyr er litið á sem svo að þú hafir hvorugt, og kastar eingöngu einum d20. Þetta á við jafnvel þó mörg atriði veiti þér mótbyr og einungis eitt meðbyr, og öfugt. Í slíkum aðstæðum hefurðu hvorki meðbyr né mótbyr.

Þegar þú hefur meðbyr eða mótbyr og eitthvað í leiknum leyfir þér að kasta d20 tening aftur, til dæmis [heillastjörnuhæfileiki](#heillastjarna) [stuttlunga](#stuttlungar), þá færðu eingöngu að kasta öðrum teningnum aftur, að eigin vali. Til dæmis, ef stuttlungur hefur meðbyr eða mótbyr og kastar 1 og 13, þá gæti stuttlungurinn notað heillastjörnuhæfileikann til að kasta ásinum aftur.

Venjulega færðu meðbyr eða mótbyr vegna sérhæfileika, sérstakra athafna, eða galdra. Stjórnandi (e. _game master_) getur einnig ákveðið að aðstæður hafi áhrif á kastið til gagns eða ógagns, og veitt meðbyr eða mótbyr í samræmi við það.

### Hæfnibónus

Persónur hafa hæfnibónus (e. _proficiency bonus_) sem bætt er við sum d20 köst. Bónusinn fer eftir því á hvaða stigi (e. _level_) persónan er. Skrýmsli hafa líka þennan bónus, sem er hluti af lýsingum (e. _stat block_) þeirra. Notkun bónussins er lýst í reglunum um hæfileikaköst, varnarköst og árásarköst.

Ekki er hægt að bæta bónusnum við sama kastið oftar en einu sinni. Til dæmis, ef tvær mismunandi reglur segja til um að þú megir bæta hæfnibónusnum þínum við viskuvarnarkast, þá bætirðu bónusnum samt bara einu sinni við kastið.

Stundum er hæfnibónusinn margfaldaður eða honum deilt áður en honum er bætt við kast. Til dæmis tvöfaldar [sérhæfing](#sérhæfing) [þrjótsins](#þrjótur) hæfnibónusinn á ákveðnum hæfileikaköstum. Ef aðstæður segja til um að hæfnibónusnum sé bætt við oftar en einu sinni við kast er hann eingöngu margfaldaður einu sinni og honum deilt einu sinni.

Ef aðstæður bjóða upp á að margfalda hæfnibónusinn sem bætist við kast sem ekki bjóða upp á að bæta bónusnum við til að byrja með færðu ekki að bæta bónusnum við kastið. Hæfnibónusinn fyrir slíkt kast er 0, og margföldun á 0 gefur ávallt 0. Til dæmis, sértu ekki með hæfni í sögu (e. history), þá græðirðu ekkert á sérhæfileika sem leyfir þér að tvöfalda hæfnibónusinn sem þú bætir við greindarköst í sögu.

Almennt er hæfnibónusinn ekki margfaldaður á árásarköstum og varnarköstum. Sömu reglur eiga við ef sérhæfileiki leyfir slíkt.

### Hæfileikaköst

Hæfileikaköst reyna á getu og þjálfun persóna og skrýmsla til að takast á við áskoranir. Stjórnandi krefst hæfileikakasts þegar persóna eða skrýmsli reynir eitthvað (annað en árás) sem gæti mistekist. Þegar útkoman er óviss ráða teningarnir för.

Í hverju hæfileikakasti ákveður stjórnandi hvaða hæfileiki á við verkefnið og hve erfitt það er, hinu síðarnefnda er lýst með erfiðleikastigi (e. _difficulty class_) þess. Því erfiðara sem verkefnið er, því hærra er erfiðleikastigið. Taflan yfir [dæmigerð erfiðleikastig](#dæmigerð-erfiðleikastig) sýnir algengustu erfiðleikastigin.

Til að gera hæfileikakast skaltu kasta d20 og bæta við viðeigandi hæfileikabreytu. Bættu við bónusum og dragðu frá mínusa (e. _penalties_) líkt og við önnur d20 köst. Ef niðurstaðan er jöfn eða hærri en erfiðleikastigið er kastinu náð (e. _is a success_) og verunni tekst verkefnið. Annars misheppnast kastið (e. _is a failure_), sem þýðir að persónan eða skrýmslið kemst ekki áfram með verkefnið, eða kemst áfram með takmörkunum sem stjórnandi ákvarðar.

#### Dæmigerð erfiðleikastig

| Erfiðleiki    | Erfiðleikastig |
| :------------ | :--------------|
| Mjög létt     | 5              |
| Létt          | 10             |
| Meðal         | 15             |
| Erfitt        | 20             |
| Mjög erfitt   | 25             |
| Nær ómögulegt | 30             |

## Kynþættir

### Eiginleikar kynþátta

Lýsing hvers kynþáttar inniheldur eiginleika sem meðlimir þess kynþáttar eiga sameiginlega. Eftirfarandi eiginleikar eiga við flesta kynþætti.

#### Aukahæfileikar

Allir kynþættir hækka einn eða fleiri af [hæfileikum](#hæfileikar) persónunnar.

#### Aldur

Aldursfærslan lýsir því hvenær kynþátturinn telst fullorðinn, ásamt lífslíkum meðlima hans. Þetta er ætlað til þess að hjálpa þér að ákveða hve gömul persónan ætti að vera í upphafi leiks. Þú mátt velja hvaða aldur sem er. Aldurinn má nota sem útskýringu á ákveðnum hæfileikum. Ef persónan er mjög ung eða mjög gömul gæti það útskýrt lágar tölur í styrk eða hreysti, og hár aldur gæti útskýrt mikla greind eða visku.

#### Innræti

Flestir kynþættir hneigjast til ákveðins innrætis (e. _alignment_). Þessar tilhneigingar eru ekki bindandi fyrir persónur spilara, en það að hugsa um t.d. af hverju dvergurinn þinn er óreiðukenndur (e. _chaotic_) í samfélagi sem almennt er lögmætt (e. _lawful_) gæti hjálpað við að kynnast persónunni betur.

#### Stærð

Flestir kynþættir eru af miðstærð (e. _medium_), stærðarflokkur sem á við verur sem eru á nokkurn veginn á milli 120 og 240 sentímetrar á hæð. Sumir kynþættir eru litlir (e. _small_), á milli 60 til 120 sentímetrar á hæð, sem kemur við sögu í sumum leikreglum. Mikilvægasta slíka reglan er að litlar persónur eiga í vandræðum með að nota þungavopn (e. _heavy weapons_), eins og lýst er í kaflanum um [útbúnað](#útbúnaður).

#### Hraði

Hraði þinn ákvarðar hversu langt þú getur farið þegar þú ferðast (sjá [ævintýramennsku](#ævintýramennska)) og berst (sjá [bardaga](#bardagar))

#### Tungumál

Persónan getur talað, skrifað og lesið ákveðin tungumál sem fara eftir kynþættinum.

#### Undirkynþáttur

Sumir kynþættir greinast í undirkynþætti. Undirkynþættir hafa eiginleika aðalkynþáttarins auk þeirra sem teknir eru fram fyrir undirkynþáttinn. Sambönd á milli kynþátta eru á alla vegu.

### Dvergar

